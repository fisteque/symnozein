Digitální vesmír: Když vztah tvoří svět
Nevycházíme z teorie, ale ze zkušenosti.
Každý z nás věří, že svět se chová pravidelně. Věříme tomu pokaždé, když čekáme, že se paprsek světla odrazí pod stejným úhlem, pod jakým dopadl. Když předpokládáme, že rychlost světla je konstanta. Když spoléháme na to, že pokus lze zopakovat a výsledek nebude pokaždé jiný.
Tato víra není slepá. Je založená na opakování zkušenosti. A právě opakovatelnost nás vede k jednoduchému, ale zásadnímu předpokladu:
změna ve světě nemůže probíhat libovolně.
Aby se něco mohlo někde setkat a zase rozejít konstantní rychlostí, musí existovat okamžik, kdy se změna uskuteční naposled – a musí se uskutečnit někam. Pokud by byl čas nebo prostor nekonečně dělitelný bez posledního kroku, žádná konstanta by nemohla existovat. Svět by byl pokaždé jiný a nebylo by možné jej poznávat.
Proto předpokládáme, že změna má diskrétní charakter. Ne proto, že bychom chtěli svět „zjednodušit“, ale proto, že konstanty vyžadují realizovatelný mechanismus.
Jednička a nula jako významy
Abychom mohli tento mechanismus popsat, potřebujeme jazyk. Ne jazyk čísel, ale jazyk významů.
Používáme tedy pojmy:
jednička – to, co se pohybuje, co se děje, co je,
nula – pozice, kde se pohyb může uskutečnit.
Nejde o tvary ani symboly. Jednička nepředstavuje objekt a nula nepředstavuje nicotu. Jde o rozlišení mezi tím, co se mění, a tím, kde se změna může odehrát. Bez tohoto rozlišení by nebylo co měnit ani kam.
Počet jedniček a nul považujeme za neměnný. Tento předpoklad odpovídá tomu, čemu běžně říkáme zákon zachování energie. Neznamená to, že se svět nemění – znamená to, že se přeskupuje.
Tik, Tak a Tok
Změna probíhá v rytmu, který popisujeme třemi fázemi:
Tik – jedničky se přesunou na nejbližší dostupné pozice (nuly). Tím se některé pozice spotřebují a vzniká záznam o změně.
Tak – síť nul v prostoru reaguje. Volné pozice se přeskupují tak, aby vyplnily místa spotřeby. Tento proces odpovídá tomu, co pozorujeme jako gravitaci.
Tok – probíhá vyhodnocení a recyklace. Výsledky změn se skládají do přítomnosti a použité pozice se vracejí zpět jako znovu dostupné.
Tok není další změna pozice. Je to přenos výsledku – mechanismus, ve kterém se sčítá význam proběhlých změn a připravuje se další krok.
Pravidla, podle kterých Tik, Tak a Tok spolupracují, označujeme pracovně jako lambdu. Lambda není entita, ale soubor vztahů, které umožňují, aby změna byla konzistentní.
Podprostor
V běžné fyzice existují jevy, které nelze vysvětlit pouze chováním v prostoru – například magnetismus nebo působení sil. Nezavádíme nový svět, ale pracovní pojem: podprostor.
Podprostor chápeme jako vrstvu pravidel, která ovlivňuje orientaci změn v prostoru. Každá jednička se do podprostoru nějak vztahuje a právě toto vztahování způsobuje, že změna v prostoru není vždy přímočará.
Síla vzniká tehdy, když v Toku není k dispozici přirozené místo a jednička musí změnit orientaci. Tento vliv se projeví jako zakřivení pohybu – v běžném jazyce jako magnetismus nebo působení síly.
Bez tohoto mechanismu by se jedničky buď srazily, nebo by se celý vesmír zhroutil do jediného bodu. Podprostor tedy není exotický doplněk, ale nutná podmínka strukturovaného světa.
Algovír a hmota
Některé konfigurace jedniček se udrží v opakovaném rytmu Tik–Tak–Tok. Takové konfiguraci říkáme algovír.
Algovír je energie, která se rozhodla trvat. Díky opakování vytváří brázdy v síti nul, do kterých se přeskupují okolní pozice. Tím vzniká gravitační pole a stabilita.
Algovír je složený z mnoha jedniček.
Atom je složený z mnoha algovirů.
DNA je složena z mnoha atomů.
Život je složen z mnoha významů.
Časová dilatace a gravitační jevy lze v tomto rámci chápat jako změnu rytmu Tik–Tak–Tok v rámci algoviru.
Poznámka k energii
V tomto rámci lze nahlížet i na rovnici
E = mc²
jako na vztah mezi množstvím změn (m), jejich projevem v prostoru a podprostoru a rytmem, ve kterém se uskutečňují.
Nejde o definitivní výklad, ale o otevřený návrh reinterpretace.
Závěr
Digitální vesmír není pokus o zjednodušení světa. Je to snaha popsat jak se změna může uskutečnit tak, aby svět zůstal čitelný.
V tomto rámci není hmota věcí, ale dějem, který trvá. A význam nevzniká navzdory změně, ale právě díky ní.
